---
{"dg-publish":true,"dg-path":"Kálnoky László - Szférák zenéje.md","permalink":"/kalnoky-laszlo-szferak-zeneje/"}
---

[Link](https://reader.dia.hu/document/Kalnoky_Laszlo-Osszegyujtott_versek-1000)
## Szférák zenéje
Meg-megrezdülök, mint hangvilla-ág,
ha olykor álmélkodva fedezem fel,
hogy mossa sziklabörtönöm falát
az egyetemes, örök zenetenger,
s derűje a boldog harmóniának,
ha foszlányokban is, cellámig árad.

Fejem fölött zenéje hömpölyög
az égre írt hangjegykolosszusoknak;
óriás tűzgömbök, csillagködök
ütemre mért, zárt összhangban forognak,
s akkordjaik oly világról beszélnek,
melytől elszakadtam, s melyet nem értek.

E szebb világból hangzó zengzetek
hulláma ringatott valaha engem,
ki az örök tudás lángja helyett
a tudat halvány mécséért esengtem,
s végül kikönyörögtem a kegyelmet,
mely kínzó rögeszmém és mindenem lett.

Boldog hangok, tudom, a nagy hazát
örökre elvesztettem, hol ti laktok.
A földbe gyökereztem, mint a fák,
s itt halok meg, hol bűzös emberaklok
közül kígyózva csap magasba néha
a szenvedés, mint sistergő rakéta.

A sorsa ellen lázadó parányt
így nyomja el a Végtelen szeszélye.
Egyéniségem terhe visszaránt,
ha hívogat a mindenség zenéje,
melyből pár alamizsna-porszemecskét
hullat a gúnyos Könyörületesség.
## Hatástörténeti háttér
- [[Kálnoky László\|Kálnoky László]] ([wiki](https://www.wikiwand.com/hu/K%C3%A1lnoky_L%C3%A1szl%C3%B3))
	- 1912-1985
	- a Nyugat harmadik nemzedékébe tartozott
	- költészetére, világképére végletes **pesszimizmus**, a tragikumot groteszkbe fordító látásmód jellemző
	- '47-től műfordító is
	- [[Iszlai Zoltán\|Iszlai Zoltán]] utal arra, hogy nem utolérte, hanem megteremtette az elvárásokat
		- "eltussolandó visszásságaink egyike volt, s már-már kultúrbotrány számba megy, hogy tilos és ildomtalan lehetett-légyen pesszimista költészetet mívelni"
- a mű eredetileg magyar nyelven íródott
### Recepciótörténet
- Az igazság az, hogy a filozófus teljes rangjára csak bölcselő emelkedhet, költő nem. Ugyanakkor napnál világosabb, miszerint a LÉTEZÉS RÉMSÉGEI-nek öt darabja (a _Gyászos végű kaland,_ a _Szférák zenéje, A dicsőség törmelékei, A kárhozottak hímnusza_ és az _Óda a reménytelenséghez)_ oly versek, amelyek valamely [[public/neoegzisztencializmus\|neoegzisztencialista]][^1] filozófiához Prolegomenául[^2] szolgálhatnának, s az egy [[Szabó Lőrinc\|Szabó Lőrinc]]en kívül kevesen írtak hozzájuk foghatót. ([[Határ Győző - Irodalomtörténet\|Határ Győző - Irodalomtörténet]] - [link](https://reader.dia.hu/document/Hatar_Gyozo-Irodalomtortenet-273))

---
[^1]: Az egzisztencializmus egy filozófiai irányzat, amely az emberi létezés, a szabadság, a felelősség és a létezés abszurditása iránti érdeklődést helyezi előtérbe. A **neoegzisztencializmus** pedig az egzisztencialista gondolatokat továbbfejleszti és modernizálja.
[^2]: előtanulmány, nagyobb mű bevezetése ([etimológiai szótár](https://www.arcanum.com/hu/online-kiadvanyok/Lexikonok-magyar-etimologiai-szotar-F14D3/p-F3534/prolegomena-F38DE/))